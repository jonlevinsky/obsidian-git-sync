---
tags:
  - filmy
  - zbu_casu
---
**KLAUZURNÍ PRÁCE**

**TŘETÍ ROČNÍK**

Autor: 	**Jan Levínský**

Studijní obor: **82-41-M/17 ŠVP: Filmová a televizní tvorba**

Školní rok: **2024/2025**                            Kód třídy: **22G**

---
![[ZubLogo.png]]

---

**Zub času – Koncepce a tvůrčí záměr**

Dokumentární portrét *Zub času* se zaměřuje na působení času jako všudy přítomné a nezastavitelné síly. Cílem bylo zachytit proměny, které čas zanechává na místech a předmětech – nejen fyzické opotřebení, ale i symbolickou vrstvu paměti, příběhů a významů. Zajímal mě dialog mezi minulostí a současností: jak objekty mluví o tom, co zažily, aniž by bylo třeba slov. 

Forma dokumentárního portrétu mi umožnila osobní přístup k tématu. Skrze obraz a zvuk jsem mohl vyjádřit svůj subjektivní pohled, aniž bych se vázal na konkrétní postavy. Inspiroval jsem se díly, která kombinují realitu s vizuální poezií.

Ve filmu dominuje tok vody jako opakující se motiv. Proudící voda reprezentuje plynutí času, jeho neustálý pohyb a nemožnost návratu.

**Vizuální přístup a natáčení**

Už při psaní námětu jsem si sepsal seznam míst a předmětů, které ve mně vyvolávaly dojem "opotřebovanosti". Zajímala mě stará architektura, industriální objekty, zanedbané sochy nebo předměty bez funkce. Například sochy na Karlově mostě pro mě symbolizuje kontinuitu – historickou trvanlivost navzdory proudu událostí.

Natáčel jsem na Canon EOS 250D. Používal jsem hlavně univerzální objektiv 18–50 mm, ale v některých scénách jsem nasadil upravený analogový objektiv s clonou f/1.2, díky čemuž vznikla mělká hloubka ostrosti a záběry působily melancholicky. Pro zvýraznění plynutí času jsem experimentoval s delšími expozičními časy – například u vody nebo kolem soch jsem místo běžných 1/50 s použil až 1/8 s. Po zrychlení v postprodukci vznikl efekt „duchů“, tedy rozmazaného pohybu, který podtrhl pomíjivost zachyceného okamžiku.

**Práce se zvukem**

Zvuková složka filmu je postavená na kombinaci autentických ambientních nahrávek a zvukových ruchů, které jsem vrstvil tak, aby posílily atmosféru jednotlivých scén. Základ tvoří ambienty nahrané v terénu – šumění vody, vítr v ulicích, ruch města. Nad tyto vrstvy jsem přidával specifické ruchy, některé vlastnoručně nahrané, jiné pocházející z databáze Freesound.

Zvuky jsem použil nejen jako ilustraci, ale i jako významotvorný prvek. Například u záběru na sochu hokejisty jsem přidal ruch skandování fanoušků po vystřeleném gólu – evokuje to dávné chvíle slávy, které už pohltil čas, ale které jsou stále přítomné ve formě stopy, paměti.

Hudbu jsem si nechal vygenerovat v umělé inteligenci, protože jsem hledal specifickou náladu – minimalistickou, ambientní, podmanivou, která nebude odvádět pozornost od obrazu, ale podpoří jeho rytmus a citovou rovinu.

**Postprodukce a obrazová stylizace**

Střih a barevné úpravy jsem prováděl v DaVinci Resolve Studio. Využil jsem barevný profil CineStyle, který mi poskytl širší dynamický rozsah a možnost jemnějšího color gradingu. Střih jsem rytmicky synchronizoval s hudbou pomocí pluginu BeatEdit, což mi umožnilo pracovat s hudební strukturou jako s narativní kostrou.

Grading jsem pojal stylizovaně – do záběrů jsem přidal chromatickou aberaci, jemnou vinětaci a zrnitost, čímž jsem docílil efektu „opotřebeného“ obrazu. Záběry tak působí jako vzpomínky – mírně posunuté, ne zcela ostré, ale emocionálně nabité.

**Logo a vizuální identita**

Na závěr jsem vytvořil jednoduché logo, které se objevuje na začátku filmu. Neodkazuje k žádnému konkrétnímu historickému stylu, ale využívá symboliky – písmeno „S“ nahrazují přesýpací hodiny a písmeno „U“ má tvar připomínající molár. Logo tak propojuje dvě ústřední témata filmu: čas a paměť.

**Závěr**

*Zub času* je osobní esej o tom, jak čas nenápadně, ale vytrvale formuje svět kolem nás. Skrze výtvarné kompozice, zvukovou symboliku a vědomou práci s rytmem jsem se snažil vytvořit film, který nejen ukazuje realitu, ale zároveň evokuje, co není vidět – stopu času, příběhy beze slov, minulost, která přetrvává v materiálu.